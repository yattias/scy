Ökojalajälje kalkulaator

Ökoloogilise jalajälje kalkulaator on üks viise teada saada, kuidas Sinu
elustiil mõjutab maakera jätkusuutlikkust. Mida enam me kulutame toidu,
asjade ja energia tarbimisele, seda suurema jalajälje me endast maha
jätame. Arvuta, kui suur on Sinu ökoloogiline jalajälg ning mõtle, mida
saaksid Sina teha selle vähendamiseks!

Mis on ökoloogiline jalajälg?

Ökoloogiline jalajälg on meetod, mis suudab ligikaudselt arvutada maa-ala
suurust, mida on vaja meie poolt ühes aastas kasutatavate ressursside (nt
soojusenergia, mootorikütus või toiduained) tootmiseks ja tekkinud jäätmete
ning saaste ümbertöötlemiseks, ladestamiseks või looduslikesse
aineringetesse sidumiseks. Kui ressursikasutus ja jäätmeteke ületab maakera
eluslooduse kandevõime piirid, siis ei käitu inimkond enam jätkusuutlikult.

Ökojalajälge ja eluslooduse kandevõimet mõõdetakse globaalhektarites
inimese kohta aastas (gha / in a). Üks globaalhektar on tingühik, mis
vastab maakera keskmise bioloogilise tootlikkusega hektarile.

Ökoloogilist jalajälge saab arvutada kas inimese, leibkonna, toote, mõne
organisatsiooni või territoriaalse üksuse, nt riigi või linna tasemel, siin
lehel olev ökojalajälje kalkulaator keskendub indiviidile ja tema
tarbimisharjumustele, võttes arvesse ka terve leibkonna poolt tehtavaid
kulutusi.

Et viljeleda jätkusuutlikku eluviisi, ei tohiks Maa ligi 6,9 miljardi
elaniku keskmine ökojalajälg ületada 1,8 globaalhektarit aastas. Eesti
elaniku keskmine ökojalajälg oli aga 2007. aastal (viimased arvutatud
andmed) 7,9 gha/in a. See tähendab, et me elame globaalses mõõtmes
vastutustundetult ja tulevaste põlvede võimaluste arvelt. Kui kõik elaksid
nii nagu meie, oleks meie tarbimisharjumuste jätkusuutlikuks katmiseks vaja
üle nelja maakera!
