Kui suur on maja ehitamisest tekkiv CO2 jalajälg?

Uued elumajad tarbivad vanadega võrreldes palju vähem energiat, kuid nende
ehitamine põhjustab märkimisväärse CO2 emissiooni.

Maja ehitusel õhku paisatud süsinikdioksiidi kogus sõltub paljudest
asjaoludest, loomulikult maja suurusest ning kasutatud materjalidest.

Suurbritannias tüüpilise kahekorruselise, kahe magamistoa ja kahe elutoaga
maja ehitamisega tekib hinnanguliselt  80 tonni süsinikdioksiidi, kirjutas
The Guardian.

Briti teadlaste poolt läbi viidud uuringu käigus vaadeldi klassikalise maja
renoveerimisest, lammutamisest ja uue ehitamisest või hoone muutmata
jätmisest tulenevaid mõjusid kliimale.

Vaatluse alla võeti ehitiste mõju kliima muutumisele enam kui saja aasta
andmete põhjal, võttes arvesse ehitamise ja hoone hooldamise poolt
põhjustatavat CO2 saastet. Nagu arvata võis, oli halvimaks variandiks hoone
soojapidavuse parendamata jätmine.

Maja lammutamise ja uuesti ehitamise tulemusena tekkiva CO2 kogus oli umbes 80 tonni, mis jagunes alljärgnevalt:
seinad 60 %
puitmaterjal 14 %
torutööd 9%
põrandad 5%
kivikatus 5%
päikesepatareid 3%
muu 4%.

Kaheksakümmend tonni CO2 on päris suur kogus, see on võrdne viie pereauto
poolt kuue aasta jooksul õhku paisatud süsinikdioksiidi hulgaga. Samas võib
maja püsida sada või enam aastat, mistõttu ühele aastale taandatuna on
selle mõju kokkuvõttes palju väiksem ning kõigi uusehitiste energiasäästust
tulenev väiksem CO2 emissioon tasub ära 15-20 aastaga.

Siiski on kõige loodusõbralikumaks lahenduseks vana maja renoveerimine,
sest uuringu järgi põhjustas see kõigest kaheksa tonni
süsinikdioksiidi. Kulusid arvesse võttes osutus renoveerimine kõige
praktilisemaks võimaluseks. Väga energiasäästlike elumajade ehitusse
investeerimine on väga kulukas viis CO2 emissioonide vähendamiseks. Palju
kasulikum on investeerida olemasolevate elumajade energiasäästlikumaks
muutmisesse.

