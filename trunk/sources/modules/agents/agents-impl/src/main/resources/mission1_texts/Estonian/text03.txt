Kyoto minu kodus

Tõstes esile inimmõju olulisust kliimamuutuste tekkel, allkirjastati
esimesel keskkonnalasel tippkohtumisel Rio de Janeiros 1992. aastal ÜRO
kliimamuutuste raamkonventsioon. Konventsiooni peamine eesmärk on ohjeldada
inimtekkelise kasvuhoonegaaside sisalduse mõju kliimasüsteemile. Selline
tase tuleb saavutada ajavahemikuga, mis on piisav selleks, et ökosüsteemid
kohaneksid loomulikul moel kliimamuutustega, ja mis võimaldaks
jätkusuutlikku majandusarengut.

Oluline kohtumine toimus 1997. aastal Kyotos, kus võeti eesmärgiks
kasvuhoonegaaside heitkoguste vähendamine kaheksa protsendi võrra aastaks
2012 võrreldes 1990. aasta tasemega. Seoses oma kohustustega Kyoto
protokolli raames on Euroopa Liit ja tema liikmesriigid alustanud tegevusi
vähendamaks kasvuhoonegaaside emissiooni. Nad on määratlenud globaalse
temperatuuri maksimaalseks kasvuks 2 °C üle tööstusliku tootmise
baastaseme. Käesolevaks momendiks on temperatuur jõudnud tõusta juba 0,7
°C. Joonisel 2 on kujutatud alates 1860. aastate tööstuse arengu
baastasemest toimunud temperatuuri muutused Celsiuse skaala
järgi. Takistamaks edasist temperatuuritõusu enam kui 2 °C, on lisaks
vajalikud täiendavad piirangud ja seda kuni 60 protsendini aastaks 2050.

Kliimamuutus ja vajadus tagada varustuskindlus muudab Euroopa Liidu jaoks
üha olulisemaks ühtse energiapoliitika kujundamise. Euroopa Liit on vastu
võtnud energia tegevuskava aastani 2009, mis pakub välja viisi, kuidas
saavutada tulemusi liidu gaasi ja elektrienergia siseturu paremaks
toimimiseks ja turgude sidumiseks. Tegevuskava seab eesmärgid
energiatõhususe, taastuvenergia ja biokütuste valdkonnas.

EL soovib 2020. aastaks vähendada kasvuhoonegaaside heitkoguseid vähemalt
20%, samaks ajaks peab taastuvenergia osakaal liidu liikmesriikide peale
kokku suurenema 20 protsendini. Kuna globaalse soojenemise peamiseks
põhjuseks loetakse kasvuhoonegaaside heite suurenemist maakera atmosfääris,
siis põhistrateegiaks saab energia, eriti fossiilkütustest pärinevat
energia tarbimise vähendamine. Kuna 40% kogu energiast tarbitakse kodus,
siis on kodu kahtlemata see koht, kust alustada, sest igaüks saab
tõhusamaks energiatarbimiseks midagi ära teha.

Kliimamuutusi saab ohjeldada kahel viisil: säästes energiat või võttes
kasutusele taastuvad energiaallikad. Energiat saab säästa ilma igasuguste
kuludeta (muutes oma käitumisharjumusi) või väheste kuludega (nt võttes
kasutusele säästlikuma olmetehnika). Energiatõhusad seadmed on ostes küll
kallimad, kuid tõhusama energiakasutuse tõttu on jooksevkulud väiksemad ja
saastatus väheneb. Lõppkokkuvõttes säästab energia kokkuhoid raha ja
parandab elukeskkonna kvaliteeti.

Kodanike tarbimisharjumusi mõjutab ka energia hind. Juhtimaks tarbija
otsust õiges suunas, peaksid hinnad peegeldama neid kulutusi, mida ühiskond
teeb, et varustada oma liikmeid vajaliku energiaga. Initsiatiiv säästa
peaks siiski tulema tarbijalt endalt, kuid riik saab suurendada tarbija
motivatsiooni, jagades informatsiooni ja luues majanduslikke soodustusi.

Tasub meeles pidada, et paljude energiaallikate puhul maksab kasutaja
ainult osa kuludest, samal ajal kui väliskulud (s.o keskkonna-, sotsiaalala
ja tervisega seonduvad kulud) jäävad tähelepanuta ja pahatihti katab need
ühiskond. Euroopa Liidu poliitika suund on see, et neid kulusid ei peaks
maksma ühiskond, vaid kasutaja, kes peab katma kõik energia tarbimisega
seonduvad kulud.
