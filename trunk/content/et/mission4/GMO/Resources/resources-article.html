<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title></title>
<link href="../scyContent.css" rel="stylesheet" type="text/css" />
</head>


<body bgcolor="#FFFFFF">
<h3>Geneetiliselt muundatud lõhe võistleb oma koha eest lõunalaual</h3>
<p>Alice McCarthy artikli põhjal</p>
<p>DOI 10.1016/j.chembiol.2011.01.008</p>
<p>USA Toidu- ja Ravimiametis <i>(FDA)</i> tegeletakse esimese, inimtoiduks loodud hübriidse looma – geneetiliselt muundatud lõhe turustusloa taotluse läbivaatamisega. GM lõhe näol on tegemist geneetiliselt muundatud Atlandi lõhega, kes kasvab oma müügikaaluni poole kiiremini kui tavapäraste, ookeanis asuvate kalakasvatuste kasvandikud.</p>
<p>GM Atlandi lõhe loomise aluseks oleva tehnoloogia väljaarendamises osalesid Garth Fletcher Peter Davies ja Choy Hew Kanada ülikoolist <i>Memorial University of Newfoundland</i>. 1990 alguses hakkas ajakirjades ilmuma ka uurimisrühma poolt kirjutatud teadusartikleid, milles kirjeldati kiirete kasvukõveratega GM lõhe loomisprotsessi. </p>
<p>Praegusel ajal on GM lõhe kaubandusliku tootmise eestvedajaks firma nimega <i>AquaBounty Technologies</i> (Waltham, MA). Firma loodab müüa <i>AquaAdvantage</i> GM lõhe marjaterasid selle kasvatamiseks sobilikesse, maismaal asuvatesse kasvandustesse.  </p>
<p>GM lõhe marjaterasse on sisestatud spetsiaalne geeni ja promooteri ühend mis võimaldab GM lõhel tavalisest lõhest kiiremini kasvada (vastupidiselt looduslikule lõhele, kasvab GM lõhe ka jahedatel perioodidel). Tähelepanu tuleks pöörata sellele, et GM lõhe ei kasva mitte tavalisest lõhest suuremaks, vaid märgatavalt kiiremini.</p>
<p>Atlandi lõhe ise kasvab oma esimesel eluaastal väga vähe, kuna Atlandi lõhe, kui külmavee kala kasvukiirus (kasvuhormooni tootmine) on reguleeritud päikesevalguse, toidu kättesaadavuse ning vee temperatuuri poolt. Esimesel eluaastal kasvab lõhe marjaterast väikeseks kalamaimuks, kes kaalub vaid paar grammi. Forell hakkab aga oma esimesel eluaastal kohe ja kiiresti kasvama. <i>AquaAdvantage</i> lõhe eripäraks on see, et ta kasvab oma esimesel eluaastal nagu forell ning saavutab oma turukaalu (4.08kg) juba 18 kuuga (tavapärase kalakasvanduse Atlandi lõhel kulub selleks 30 kuud).</p>
<p>Keskkonnariskide vähendamiseks (ja lõhepopulatsiooni vaoshoidmiseks) on kõik <i>AquaAdvantage</i> lõhe isendid steriilsed emased. Selliste isendite aretamisel välistatakse nende paljunemist teiste kohalike lõhepopulatsioonidega ning &quot;põgenemise&quot; puhul jätkusuutlike populatsioonide teket.</p>
<p><i>Aquabounty</i> väidab, et GM kala kasulikkus ei väljendu vaid selle kiires kasvus. Vastupidiselt kalakasvandustes toodetavatele Atlandi lõhedele, kasvatatakse <i>AquaAdvantage</i> lõhet maismaal asuvates süsteemides. See võimaldab kasvatada kala selle reaalse tarbimise kohtade lähedal ning vähendada seeläbi rannikul asuvate kasvanduste mõju keskkonnale. GM lõhe kasvatamine maismaakasvandustes võimaldab lõhe kasvukeskkonna väga täpset reguleerimist, mis omakorda vähendab riski haigustega kokkupuutumiseks (suur oht ookeani kasvandustes) ning on looduslikele populatsioonidele turvaline (GM kalad ja looduslikud isendid ei puutu omavahel kokku).</p>

</body>
</html>

