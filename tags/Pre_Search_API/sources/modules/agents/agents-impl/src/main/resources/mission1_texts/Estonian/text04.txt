Taastuvad energiaallikad ja jätkusuutlikkus

Teine oluline samm säästva energiapoliitika suunas on kasutada suhteliselt
kättesaadavaid ja laialt levinud taastuvenergiaallikaid - energiakandjaid,
mida saadakse ja mis täienevad looduslike protsesside kaudu ning mis
kasutamisel ei ammendu. Taastuvenergia allikad on näiteks päikeseenergia,
tuul, langev vesi, hoovused, tõusud-mõõnad, temperatuurivahed jm. Ka
biomass kuulub taastuvate energiavarude hulka, ehkki selle asendumine on
pikaajalisem kui eespool loetletutel.

Taastuvate energiaallikate kasutamisega kaasneb vähene või minimaalne
keskkonnamõju. Peamised neist on maastike ja elupaikade kahjustamine, müra
ja visuaalne reostus. Tuuleparkide puhul on mõjutatud linnustik,
veejõujaamade puhul kalastik. Taastuva energiakandja põletamisel vabanev
süsinikdioksiid seotakse uuesti aineringes, mistõttu seda ei arvestata
kasvuhoonegaasiheite hulka. Selliselt saab rahuldada energiavajadusi ja
jätta järgnevatele põlvedele maailma, kus on tervem elukeskkond ja säilunud
loodusressursse.

Siiski, teatud juhul võib ka taastuvate energiaallikate kasutamine
ökosüsteemile ohtlik olla, kui see toimub liiga intensiivselt ning
juurdekasvu põhimõtteid arvestamata. Taastuvate energiaallikate
kasutamisega kaasnevaid eeliseid ja negatiivseid külgi tõstetakse esile
vastavat energiaallikat käsitleva peatüki juures.

Üldiselt võib taastuvenergia tehnoloogiad jaotada päikeseenergiat otseselt
kasutavateks (päikesepaneelid, päikesepatareid, passiivenergia) ja päikest
kaudselt kasutavateks taastuvenergiatehnoloogiateks (tuuleturbiinid,
biomass, soojuspumbad jm). Edasistes peatükkides käsitletakse üksikuid
tehnoloogiaid ja antakse praktilisi soovitusi, kuidas neid majapidamises
rakendada.
