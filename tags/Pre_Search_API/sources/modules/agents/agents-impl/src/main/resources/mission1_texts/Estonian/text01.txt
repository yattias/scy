Teistmoodi energia

Üha kasvav fossiilkütuste kasutamine on kaasa toonud keskkonna saastumise
ja kergesti kättesaadavate ressursside ammendumise. Fossiilsete kütuste
põletamisel eraldub atmosfääri saasteaineid, mis põhjustavad õhusaastet,
happesademeid, terviseprobleeme jpm. Kasvuhoonegaaside kuhjumine atmosfääri
ülemistes kihtides on probleem kogu maailmas, sest põhjustab globaalset
soojenemist ja kliimamuutusi. Üleilmset soojenemist põhjustav
keskkonnasaaste ning ressursside ammendumine ja energiakasutus on omavahel
seotud ja üksteisest sõltuvad nähtused. Maa elanikkonna ja energiakasutuse
kasvades kasvab ka surve keskkonnale, mõjutades Maa ökosüsteeme viisil,
mida me ei suuda kontrollida.

Veelgi enam, majanduslik tõus paljudes maailma riikides ning inimeste
suurem liikuvus on suurendanud nõudlust fossiilkütuste järele. Üha suurenev
nõudlus naftatoodete järele tekitab tarneraskusi, sest endised suured
naftaväljad on asendunud väiksematega, kust naftat on keerukas välja
pumbata. Mõningate prognooside kohaselt peaks naftatootmine jõudma
haripunkti viie aasta pärast ning gaasitootmine viieteistkümne aasta
pärast. Fossiilkütuste ammendumine hakkab edaspidi üha enam mõjutama
valikuid elektritootmisel, transpordivahendite valikul ja igapäevases
majapidamises. Ainus jätkusuutlik lahendus on kasutada vähem energiat,
kasutada energiat tõhusamalt ning, kus vähegi võimalik, asendada
fossiilkütused taastuvenergiaallikatega.
