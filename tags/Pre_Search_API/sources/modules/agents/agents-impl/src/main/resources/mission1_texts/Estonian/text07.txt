Elektrienergia kulu olmes

Elektrienergiat kasutatakse igas majapidamises - selleta ei kujutaks
praegusaja elu ettegi. Elekter valgustab, soojendab, võimaldab töötada
erinevatel aparaatidel ja seadmetel. Kõiki neid võib nimetada
elektrienergia tarvititeks, sest nad tarvitavad töötades
elektrit. Kodumajapidamiseks kasutatavad tarvitid ühendatakse vooluvõrku
rööbiti. Nende võimsust saab mõõta vattides (W), võimsamate puhul
kasutatakse ka mõõtühikut kilovatt (1 kW = 1000 W). Majapidamise
elektrienergia kulu sõltub sellest, millise võimsusega seadmeid kasutatakse
ning kui kaua need on sisse lülitatud. Tarbitud elektrienergia üle peab
arvestust voolumõõtja ehk elektrienergia arvesti. Mõõtühikuks on
kilovatt-tund (kWh) 1kWh, mis võrdub elektrienergia hulgaga, mida 1 kW
võimsusega tarviti (näiteks radiaator) kulutab ühe tunni jooksul.

Igal majapidamisel peab olema Eesti Energiaga (või mõne muu elektrienergiat
jaotava ettevõttega) sõlmitud leping, mille alusel toimub energiakulu eest
tasumine. Eri majapidamiste elektrienergia vajadus on väga erinev: ühed
kasutavad elektrit vaid valgustuse ja mõne üksiku olmeseadme jaoks, teistel
on lisaks elektripliit ja veeboiler ning kolmandatel köetakse kodu
elektriradiaatoritega. Seetõttu pakub Eesti Energia mitmeid elektrienergia
hinnapakette, milles on erinevad kilovatt-tunni hinnad, millele lisanduvad
mitmesugused püsitasud. Kui rohkem elektrit kasutatakse öösiti ja
nädalavahetustel, on otstarbekas valida ajatariifiga pakette, kus öine
elekter on odavam kui päevane. Kui elektrit kasutatakse kütmiseks, siis
tasub võtta kütteenergia pakett - sellel on küll suurem püsitasu, aga
kilovatt-tunni hind on odavam. Nii jaotub kulu ühtlasemalt kogu aasta
peale.
