Kasvuhooneefekt
Mis on nn. "kasvuhooneefekt"?

Kasvuhooneefekti olemasolu tõestas XX sajandi alguses Nobeli preemia
laureaat Svante Arrhenius. Kasvuhooneefekti põhjustavad soojuskiirgust
neelavad nn. "kasvuhoonegaasid", mis lasevad läbi Päikeselt Maale saabuva
kiirguse, kuid püüavad kinni soojuse tagasipeegeldumise Maalt. Kui soojus
kiirgaks maapinnalt takistuseta tagasi, oleks Maa keskmine temperatuur
umbes -18o praeguse +15o asemel. Seega on kasvuhooneefekt algupäraselt
looduslik nähtus, mis on hädavajalik maakera elustikule.

Tähtsamad kasvuhoonegaasid on:

Süsihappegaas ehk süsinikdioksiid CO2 - eraldub fossiilsete kütuste, nagu
põlevkivi, maagaas ning kivisüsi, põletamisel; metsade mahavõtmisel (CO2 on
neeldunud puudesse, kuid kui metsa raiutakse, pääseb suur kogus
süsihappegaasi atmosfääri; eriti on see probleem troopilistel aladel, kus
massiliselt hävitatakse vihmametsi); lubja (kaltsiumoksiidi ehk tsemendi)
tootmisel. CO2 hulk atmosfääris on viimase 100 aasta jooksul kasvanud umbes
17%, seega tuleks selle stabiliseerimiseks kahandada süsinikuheidet 60-80%.

Metaan CH4 - värvusetu lõhnatu õhust kergem gaas - maagaasi põhikomponent,
mida kasutatakse kütusena. Suur osa metaani eraldub märgaladest, eriti
riisikasvatustest, teda paiskub õhku koduloomade (nt veiste) väljaheidetest
ning prügilatest. Metaani moodustub rohkesti ka soodes ja rabades. Enamasti
toodavad seda gaasi bakterid ja teised mikroorganismid vesinikust ja
süsihappegaasist. Metaani soojustneelav ja Maale tagasipeegeldav toime on
tugevam kui süsihappegaasil.

Lämmastikoksiidid NOx - moodustuvad peamiselt sisepõlemismootorites
(autoheitgaasid), samuti tekivad lämmastikväetiste lagunemisel mullas, kust
nad õhku lenduvad. NO paiskub atmosfääri ka reaktiivlennukite
düüsidest. NO2 eraldub biomassist vastavate bakterite elutegevuse
tulemusena.

Freoonid - eralduvad aerosoolide (deodorandid, mitmesugused vahud),
külmikute ning külmutussüsteemide, õhukonditsioneeride,
tulekustutusseadmete, keemiliste puhastusvahendite kasutamisel.

Lisaks eelnimetatutele loetakse kasvuhoonegaasideks ka veel veeauru H2O
ning trihapnikku ehk osooni O3.

Kliima soojenemise tagajärjed

Peamisteks kliimamuutuste mõjutajateks on energiatootmine, põllumajandus,
jäätmemajandus ja tööstus, kusjuures kõige tähtsamal kohal on just
energeetika. Tööstusliku arengu tagajärjel on paljude kasvuhoonegaaside
hulk atmosfääris kiiresti kasvanud. Teadlased on välja arvutanud, et
viimase sajandi jooksul on Maa keskmine temperatuur tõusnud
0,3-0,7oC. Globaalne soojenemine on praegusel hetkel viimase 10 000 aasta
kiireim ning 10 soojema aasta rekordit on olnud viimase kahekümne aasta
jooksul.

Kliimamuutused on nii kiired, et kõik elusolendid ei suuda sellega
kohaneda. Näiteks pikema aja jooksul levivaid liike (puud) võib
ohustada väljasuremine. Põhjapoolsetel laiuskraadidel vähenevad tundra
ja taigametsade pindalad, ekvaatori ümbruses laienevad kõrbed ja poolkõrbed
(need muutuvad veelgi elamiskõlbmatuiks, kuumemaks, samas sademete kasvu ei
prognoosita). Temperatuuri tõusuga võivad kaasneda suured üleujutused,
tormid ja teised looduskatastroofid, samuti probleemid põllumajanduses (ja
toidupuudus, eriti vähearenenud riikides). Liustike ja polaaralade sulamise
tagajärjel tõuseks lisaks maailmamere pind (lisaks praegusele 15 cm
tõusule) umbes 18 cm. Mõjutatud on veevarud, toidu tootmine, kalandus ja
madalamad rannikualad. Tulevikus muutuvad ilmselt tornaadod, üleujutused,
põuad ja nakkushaigused järjest sagedamaks.

Millised on kliima soojenemise tagajärjed Eestis?

Eestile ei tähenda kliima soojenemine sugugi mitte võimalust hakata
apelsine ja banaane kasvatama, vaid rida ebamugavusi, millega kohanemine
läheb palju maksma. Tõenäoline stsenaarium Eestis on selline: põhiline
temperatuuritõus leiab aset talvel või varakevadel; lüheneb või kaob hoopis
lumekate; suureneb talviste tormide ja udude sagedus; seoses veetaseme
tõusuga ujutakse üle osa maismaa-alasid.  Samas kardetakse ka, et neilt
aladelt, kus tagajärjed on tõsisemad (üleujutused, kõrbestumine), hakkavad
Eestisse siirduma mitmed koduta jäänud või paremaid loodustingimusi otsivad
inimesed. Kuna Eesti on madal ala, on ohtlik ka maailmamere taseme tõus,
mis võib enda alla matta mitmeid rannikupiirkondi.

Probleemi lahendamine

Kõige haavatavamad ökosüsteemid, mis on kõige tundlikumad kliima
muutumisele, asuvad enamasti arengumaades, mis ei suuda ise probleemi
vältida. Arengumaad on keskmiselt kaks korda ning väikesed saareriigid
isegi kolm korda "õrnemad" negatiivsetele mõjudele. Põhjapoolsetel riikidel
on suuremad majanduslikud ja materiaalsed võimalused vältida kliima
soojenemise tagajärgi. Vähendada tuleb kasvuhoonegaaside õhkupaiskamist,
kohandada vanu tehnoloogiaid (või koguni päris uusi osta) ning siis veel
üritada kohaneda kliima soojenemisega - see läheb päris kulukaks
