Päikeseenergia otsene kasutus

Passiivne päikeseenergia

Päikesesoojuse mõju on alati ajendanud inimesi projekteerima maju, kasutama
ehitusmaterjale ja valima maja asukohta nii, et soojenemise ja jahtumise
mõju oleks võimalik parimal viisil ära kasutada. Niisuguseid
arhitektuuripõhimõtteid kasutati juba inimasustuste rajamisest alates,
selle näiteid võib näha maal ja vanemates linnaosades. Näiteks Eesti
vanadel taluhoonetel oli põhjaküljel kõige vähem aknaid või puudusid need
seal üldse. Hoone põhjaküljele ei paigutatud kunagi välisust, sahver
piirnes reeglina hoone põhjaseinaga jms.

Kui päikesevalgus langeb ehitisele, siis vastavalt materjali omadustele
päikesekiirgus kas peegeldub, kandub edasi või neeldub. Päikese tekitatav
soojus põhjustab õhu liikumist. Tagasipeegeldumine ehitistelt sõltub seina
värvist: valged seinad peegeldavad soojust kõige enam. Nii näiteks on
traditsioonilised ehitised Lõuna-Euroopas valged, et vähendada
päikesekiirgusest tulenevat ülekuumenemist suvel; tume värvus peegeldab
soojust vähem ja neelab rohkem. Selleks, et püüda rohkem soojust värvitakse
Põhja-Euroopas majad sageli traditsiooniliselt tumedaks; soojus liigub maja
soojemast osast külmemale järgmiste protsesside kaudu: konduktsioon läbi
maja välisseina siseseinale konvektsioon õhu liikumise kaudu siseruumis
soojemast osast külmemasse või õhu liikumisega läbi avatud akende või uste.

Traditsioonilised arhitektuurivormid kas soodustavad või pidurdavad
soojusvoogusid, muutes üht või enamat nendest protsessidest.

Passiivse päikeseenergia rakendamine kodus

Passiivse päikeseenergia rakendamine kodus sõltub kodu asukohast ja
projektist. Parima tulemuse saavutab juhul, kui kodu on projekteeritud või
ehitatud hoonena, mille puhul on mõeldud päikeseenergia maksimaalsele
ärakasutamisele talvel ja ülekuumenemise vältimisele suvel.

Loomulik ventilatsioon

 Loomuliku ventilatsiooni kaudu on võimalik õhutemperatuuri hoones
 alandada, kasutades niisuguseid meetodeid nagu loomulik õhuliikumine,
 õhutemperatuuri erinevus või korstnaefekt.  Kuuma kuiva õhku võib jahutada
 ja niisutada väikeste üksteisest eemal asuvate purskkaevudega.  Elutoad
 võiks planeerida maja lõuna- või läänepoolsele küljele, et talvist vähest
 päikesekiirgust võimalikult rohkem ära kasutada.  Uste ja akende õige
 asukoht võimaldab majas loomuliku ventilatsiooni toimimist maja soojemate
 ja külmemate osade vahel.

Päikesesoojus

 Lõunapoolsetesse seintesse neelduvad päikesekiired võimaldavad soojuse
 konduktsiooni läbi ehitise siseseinte.  Valguse ülekanne läbi akna
 võimaldab infrapunastel kiirtel konvektsiooni abil toaõhku soojendada. Kui
 välisaknaklaas katta seestpoolt vastava peegeldava kihiga, peegelduvad
 infrapunased kiired tuppa tagasi ega lase soojusel hajuda.  Passiivsete
 ehituselementide lisamine võimaldab päikesekiirguse peegeldamist või
 hajutamist, et vältida suvel päikesekiirgusest tingitud ülekuumenemist.
 Soojuse säilitamiseks on võimalik vahetada olemasolevad aknad
 ventilatsiooniavadega akende või peegelkihiga klaasidega akende vastu.

Tuulutusavaga aknad

Tuulutusavaga kahekordse akna vahele võib paigutada horisontaalse
ribikardina ehk nn veneetsia kardina. Ühelt poolt on ribid värvitud
mustaks, teiselt poolt valgeks, mis võimaldab soojusel sisse imbuda või
tagasi peegelduda. Aknal on väljas ja seespool avad, mille abil soe õhk
pääseb tuppa või toast välja.  Maja lõunapoolsele välisseinale on võimalik
lisada klaasist paneel, et tekiks Trombe'i sein - must või tume sein, mis
on asetatud maja välisseinast paar sentimeetrit eemale, nii et moodustub
õhuvahe. Õhk ringleb loomulikul teel soojusvoogude põhimõttel.  Nii
tuulutusavadega aknaid kui Trombe'i seina on ideaalne ära kasutada külmadel
päikesepaistelistel talvepäevadel.

Kokkuvõte

Kokkuvõtteks võib öelda, et otseselt või kaudselt päikesekiirgust
vahendavate taastuvenergiaallikate kasutamine hõlmab viit peamist
protsessi: päikesesoojuse neeldumine vee soojendamiseks
(päikeseenergiaküte); päikesevalguse otsene muundamine elektriks
(fotoelektrilised süsteemid või päikesepaneelid); õhuliikumise (tuule)
muundamine elektriks (tuuleturbiinid); päikesevalguse muundamine
toitaineteks, mis võimaldavad taimedel ja puudel kasvada (biomass);
madalakraadise soojuse salvestamine maapõues (maasoojuspumbad).
Taastuvenergiat võib kasutada kohalikul tasandil soojuse tootmiseks
kortermajade kütmiseks, sooja tarbevee tootmiseks või üksikute hoonete
energiaga varustamiseks.

Kütte või sooja vee tootmiseks ette nähtud päikesepaneelide paigaldamiseks
on sobivaim koht katus. Ideaalne paik päikeseenergia maksimaalseks
ärakasutamiseks on lõunapoolne kaldkatus. Põhjapoolne katus ei sobi ning
läänepoolne katus on parem kui idapoolne.

Tuuleturbiini saab monteerida katusele või posti otsa. Katusel asuvana peab
see olema vähemalt kaks meetrit katusest kõrgemal. Biomassikatla jaoks on
vaja korstnat ja lõõri.  Soojuspumba kollektor tuleb paigaldada maapõue või
vette, kui neid kasutatakse energiaallikatena. Vertikaalne kollektor nõuab
vähem ruumi kui horisontaalne kollektor, vertikaalse kollektori puhul on
vaja ruumi vaid puurimismasina juurdepääsuks.

Eramutes elavad inimesed saavad hõlpsasti (kui mitte arvestada
suhteliselt kõrgeid alginvesteeringuid) paigaldada ühe või mitu nimetatud
taastuvenergiaallikatest. Kortermajade elanikel (peamiselt linnas) on vähem
võimalusi niisuguseid tehnoloogiaid ehitistel rakendada. Samas võib kaaluda
väikese rühma elumajade koondumist ühise soojus- või elektritootmisskeemi
alla, mis on odavam taastuvenergiaallika individuaalsest paigaldamisest.

Kombineeritud tehnoloogia kasutamine on küll teostatav, kuid siiski
ebatavaline ja paraku ka kallis. Päikesepaneele kasutatakse sooja vee
tootmiseks kõige enam Lõuna-Euroopas, biomassi Kesk- ja
Põhja-Euroopas. Soojuspumpasid paigaldatakse kõikjal. Lõunamaades
kasutatakse pöördfunktsiooniga pumbasüsteeme, mis suvel jahutavad ja talvel
soojendavad. Põhja-Euroopas paigaldatakse üksnes sooja andvaid
pumpasid. Tuuleturbiinid ja päikesepaneelid saavad üksteist täiendada, sest
päikesekiirgus kulmineerub suvel ja tuul talvel. Seega, kui tingimused
sobivad mõlema süsteemi paigaldamiseks, tuleks seda taastuvelektrienergia
maksimaalseks ärakasutamiseks ka teha. Mõlemad tehnoloogiad kattuvad teatud
osas, mis võimaldab elektrikomponentide pealt kokku hoida. Avalike hoonete
või kortermajade puhul võiks kaaluda ühise kütte- või elektrisüsteemi
paigaldamist. Kui niisugused süsteemid on olemas, kehtivad nende kohta
samasugused kulude-tulude arvestused nagu individuaalsüsteemide puhul.
