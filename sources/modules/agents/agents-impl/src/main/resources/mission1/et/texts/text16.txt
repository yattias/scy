Päikesepaneele saab ehitada ise

TTÜ säästva arengu klubi noormehed ja neiud otsustasid proovida, kas on
võimalik ise ehitada valmis päikesepaneel, mis annab elektrit
sülearvutile. Kui füüsika algtõed pole meelest läinud ning oskuslikke
töökäsi leiab, on paneelide valmistamine kodustes Eesti tingimustes
võimalik.

Säästva arengu klubi entusiastid võtsid eesmärgiks tutvustada, et
päikese-energeetika seadme valmistamine on jõukohane ülesanne tudengitele
ning et päriselt ka on võimalik päikese-energiaga igapäevaseid asju
laadida, nt sülearvutit. Isegi talviste pimedate pööripäevade ajal.

Tehnikaüliõpilastele kohaselt tehti eelnevalt arvutused, kui suurt pindala
päikesepaneele on vaja, et ära laadida vähemalt ühte laptop arvutit Eesti
kõige pimedamas kuus - detsembris, kui päikest peaaegu üldse ei
ole. Selleks läheb vaja 1 m x 1,3 m suuruseid paneele neli tükki. Suvisel
ajal ühe arvuti laadimiseks piisab ca meeter korda meeter suurusega
paneelist.

Kõige aluseks on päike

Päikeselt tuleva kiirguse muundamiseks elektrienergiaks on vaja
fotoelemente (photovoltaic cells). Päikeselt tulev footonite voog paneb
ränikristallist fotoelementides istuvad elektronid kibekiirelt jooksma -
see on nende üldine tööpõhimõte.

Arvuti laadimine

Üks päikesepaneel koosneb 54 fotoelemendist, andes 24 volti
alalisvoolu. Kuna arvutid vajavad 220-voldist vahelduvvoolu, teeb pinge
muundamise töö ära inverter, mida saab Eesti elektroonikapoodidest.

Päikese-energiat on võimalik kasutada ka öisel ajal, selleks tuleb päevasel
ajal ülejäävat päikese-energiat salvestada akudesse.

Päikesepaneeli saamiseks asetatakse fotoelemendid plastikaat-alusele ning
kaetakse karastatud klaasiga. Peamisteks töövahendiks on jootekolb, saag,
viil ja vaja läheb ka elementraaseid kinnitusvahendeid (liim, mutrid,
poldid).

Säästva arengu klubil läks vaja 200 fotoelementi, et ehitada kolm 130
vatist päikesepaneeli. Osad fotoelemendid purunevad töö käigus - tark on
varuda ehitamiseks rohkem fotoelemente.
