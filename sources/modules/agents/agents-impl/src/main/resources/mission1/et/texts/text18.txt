Kliima soojenemine aeglustus. Süüdi võib olla kadunud veeaur

Seletamatul põhjusel on Maa atmosfääri ülemistes kihtides vähenenud veeauru
kogused. See võib olla üks põhjusi, miks kliima soojenemise tempo viimasel
kümnendil vaibus, kuigi kasvuhoonegaaside õhkupaiskamine aina kasvas.

Kümmend 2000-2009 läheb küll kirja rekordiliselt soojana, kuid võrreldes
varasema kahe kümnendi kiire soojenemisega jäid keskmised temperatuurid
viimasel kümnendil üsna samale tasemele pidama.

USA ookeani ja atmosfääri administratsiooni teadlased avaldasid ajakirjas
Science uurimuse, mille järgi on stratosfääris, 10-50 kilomeetri kõrgusel
asuvas atmosfäärikihis, veeauru kogus seletamatul põhjusel 10 protsenti
langenud. Nende väitel võib siin peituda põhjus, miks keskmiste
temperatuuride tõus ühtäkki peatus ning temperatuurid jäid samale
tasemele. Veelgi huvitavam: oma mudeli põhjal väidavad samad teadlased, et
1980ndatel ja 1990ndatel võib toona veel stratosfääris olnud veeaurukoguste
süüks panna 30 protsenti kliimasoojenemise kiirenemisest.

Mis oli põhjus?

Tartu Ülikooli meteoroloogia professor Rein Rõõm ütles, et alates aastast
1975 kuni aastani 2002 toimus globaalne soojenemine ligikaudu ühtlase
kiirusega, aga sealt edasi kuni tänaseni  on tõus peatunud,
globaaltemperatuuri keskmised on püsinud samal tasemel.

Miks see nii on, on tema sõnul keeruline selgitada. "Väliste tegurite
(ääretingimuste muutumise) süüks seda panna ei saa, sest pole ühtegi ette
näidata. Sealhulgas ei ka ole süsihappegaasi kontsentratsiooni tõus, mis on
olnud eelneva perioodi soojenemise põhjustaja, viimased kaheksa aastat
sugugi lakanud. Et ilma põhjuseta ei juhtu kliimaga midagi, otsivad
klimatoloogid praegu,  mis võiks olla platoo tekitajaks.  Seda enam, et
teades põhjusi, saab ennustada ka  jätkuvaid trende," ütles Rõõm.

Nii on tema sõnul oletatud, et tegu võib olla negatiivse 
tagasisidemehhanismiga atmosfääri dünaamikas või kiirguslevis. Üks
võimalikke seletusi võib olla ka seotud veeauruga, mida uurisid USA
teadlased oma värskes artiklis. "Nad põhjendavad  stratosfääri veeauru
kahanemist  temperatuurilangusega troposfääri ja  stratosfääri piiril
(tropopausil), mis on olnud 1 °C  viimase kümnendi jooksul. Mõistetamatuks
peavad nad aga temperatuuritrendi enese päritolu."

"Kiirguslevi teooria abil  peaks taoline temperatuurilang olema  täiesti
seletatav. Küll aga ei seleta minu arvates 1-kraadine temperatuurilangus
tropopausil üksi veel  10-protsendilist veeauru kahanemist stratosfääris,"
märkis ta. "Muutuma peaks ka  veeauru transport troposfäärist 
stratosfääri, mis toimub nn sekundaarse meridionaalse tsirkulatsiooni
vahendusel.  Siin saab lõpliku tõe välja selgitada vaid ulatuslik
numbriline modelleerimine, võttes appi  atmosfääridünaamika kogu selle 
komplekssuses.
