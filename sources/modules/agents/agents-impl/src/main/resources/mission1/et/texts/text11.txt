Eesti asub kliimamuutuste keskpunktis


Ilmastik ja kliima puudutavad iga inimest. Mõnes riigis alustataksegi
vestlust ilmast. Viimase aja äärmuslikud ilmastikuolud ja globaalse kliima
muutumisega seotud probleemid on ka Eestis üha sagedamini jõudnud
avalikkuse huviorbiiti. Kas meie kliima on tegelikult viimasel ajal
muutnud? Kuidas seda hinnata ja milliseid muutusi on Eestis täheldatud?

Esiteks tuleb täpsustada mõisteid, sest ajakirjanduses on olnud omajagu
segadust. Ilm on lühiajaline atmosfääri seisund, kliima ehk ilmastu aga
pikaajaline ilmade reþiim. Üksikud ilmastiku kõrvalekalded, näiteks
möödunud põuane suvi, ei tähenda veel kliima muutumist. Rahvusvaheliselt on
kokku lepitud, et kliimanäitajate rehkendamise perioodi minimaalne pikkus
on kolmkümmend aastat. Arvestades pikaajalisi ilmastikuolude kõikumisi, on
soovitatav kasutada veelgi pikemat ajavahemikku.

Nii nagu ilm on meil väga muutlik, nii on ka kliimatingimused ajas üks
kõige muutlikumaid looduse osi. Minevikus, pärast jääaega, on Eesti
kliimaolud väga suurel määral kõikunud. On olnud aegu, mil kliima oli
märksa soojem ja niiskem kui tänapäeval, aga ka oluliselt jahedamaid ja
kuivemaid ajajärke. Ilmastu on muutunud ka viimastel aastakümnetel ja
kindlasti muutub veel tulevikuski. Hindamaks kliima muutumist ja selle
mõjusid, on Eesti teadlased osalenud kahes ulatuslikus uurimisprogrammis
[13, 15].

Eluslooduse areng on üks olulisemaid kliimamuutuste mõju
indikaatoreid. Eriti oluliselt sõltuvad ilmastikutingimuste vaheldumisest
elustiku aastaajalised ehk fenoloogilised nähtused. Näiteks on
kliimamuutuste põhilise karakteristiku - aasta ja kuu keskmise temperatuuri
mõnekraadist muutust inimestel raske jälgida ja hoomata. Näiliselt
väikestest temperatuurimuutustest tulenevad üsna suured muutused
üleminekuaastaaegade alguskuupäevades. Muutused ilmnevad eriti selgelt just
kevadel ja sügisel, kui ulatuslikud vee külmumise, lume sulamise ja looduse
tärkamise erinevused võivad sõltuda mõnekraadilistest õhutemperatuuri
kõikumisest. Sellepärast on pikaajalised eluta looduse, taimede ja loomade
elutegevuse vaatlused kliimamuutuste mõju uurimisel tähtis
tõendusmaterjal. Organisme mõjutavad temperatuurireþiimi, saasteainete ja
maakasutuse muutused, ent loomulikult tulenevad aastaajaliste nähtuste
muutused ka looduslikust kliima dünaamikast.

Taimede aastaajalise arengu muutusi ja muutuva kliima seoseid on kindlaks
tehtud mitmetes mahukates rahvusvahelistes uurimistöödes ja tulemusi on
avaldanud ka maailma juhtivad väljaanded [11, 14]. Eestis on fenoloogilisi
vaatlusi tehtud üle saja aasta; olulisemad seireandmed on kogutud
looduseuurijate seltsis, meteoroloogia ja hüdroloogia instituudis ja
mitmesugustes erialaorganisatsioonides. Mahuka andmestiku ja pädevate
uurimisrühmade tõttu on Eesti olnud üks kliimamuutuste mõju uurimise
näidisriik. Seetõttu on teaduste akadeemia ökoloogia instituut, SEI-Tallinn
ja Tartu ülikooli geograafia instituut osalenud ulatuslikes
rahvusvahelistes uurimisprogrammides, mis käsitlevad kliimamuutuste mõju
loodusele ja ühiskonnale.

Kõige enam soojenevad kevaded. Õhutemperatuur on kõige olulisem
kliimanäitaja, millega iseloomustatakse soojustingimusi. Ülemaailmne
õhutemperatuuri tõus on peamine nüüdisaja kliimamuutuse väljendus. Viimaste
hinnangute kohaselt on ajavahemikus 1861-2000 maakera keskmine
õhutemperatuur tõusnud 0,6±0,2 kraadi võrra [6]. Kõige rohkem on
õhutemperatuur tõusnud põhjapoolkera suurtel laiustel, kus paikneb ka
Eesti. Aasta keskmise temperatuuri kõikumised Tartu andmetel on toodud
1. joonisel. Lineaarne trend näitab soojenemist statistiliselt olulisel
määral.

Temperatuuri muutus trendi järgi on olnud 0,9 kraadi. Ajalised muutused
langevad kokku muutustega mujal maailmas. Kahekümnenda sajandi algusest
1930. aastate lõpuni soojenes kliima kiiresti. Sellele järgnes mõningane
temperatuuri langus kuni 1960. aastateni. Viimast kolme aastakümmet
iseloomustab jälle keskmise õhutemperatuuri tõus.

Aasta keskmise temperatuuri määrab kõige rohkem talve temperatuur. Talvine
varieeruvus on läbi aastate kõige suurem. Nii tulevad ka 1. jooniselt
selgelt esile möödunud sajandi kõige karmimate talvedega aastad (1939/40,
1940/41, 1941/42) ja ka viimased kõige külmemad talved (1984/85, 1986/87,
1995/96). Samas näitab aasta keskmine aegrida ka kõige soojemaid talvi
(1988/89, 1999/2000). Talve karmus määrab otseselt kevade
saabumise. Enamasti on nii, et pakaselisele talvele järgneb hiline ja jahe
kevad ning pehmele talvele varane ja soe kevad. Nagu 2. jooniselt ilmekalt
nähtub, on kevadkuude - märtsi, aprilli ja mai - keskmise õhutemperatuuri
tõus isegi veel suurem kui talvekuude puhul.

Vaadeldud ajavahemikul, s.o. viimase saja neljakümne aasta jooksul on
kevade keskmine temperatuur tõusnud trendi järgi 1,4 kraadi võrra,
kusjuures alates 1950. aastatest on soojenemine eriti ilmekas. Sealjuures
on kõige enam soojenenud märtsikuud. Ka aprillikuu temperatuuri tõus on
statistilise usaldusväärsuse piirides. Ülejäänud aastaaegade puhul ei ole
võimalik täheldada mingisugust märkimisväärset õhutemperatuuri
muutust. Seega on Eesti kliima soojenemine seotud üksnes talve ja kevade
soojenemisega, kusjuures eriti kiire on see olnud 20. sajandi teisel
poolel. Sel ajal on Tartus keskmine õhutemperatuur tõusnud märtsis viie
kraadi, veebruaris nelja kraadi võrra. Teiste ilmajaamade andmed kinnitavad
samuti mainitud tõusu. Siiski tuleb selliste suundumuste puhul olla
ettevaatlik ning mitte teha ennatlikke järeldusi. Regressioonianalüüsi
tulemused sõltuvad perioodi valikust. Nii tulebki kliimamuutusi selgitades
silmas pidada asjaolu, et kui analüüsitava ajavahemiku algusaastateks
valida soe periood, siis on soojenemine suhteliselt väike. Kui aga valida
alguseks külm aeg, näiteks 1950. ja 1960. aastad, siis saame äärmiselt
tugeva soojenemise trendi. Nõnda saabki möödunud sajandi teise poole
tähelepanuväärivat soojenemist osaliselt seletada viiekümnendate aastate
erakordselt jahedate kevadetega, nagu näha 1. jooniselt.

Huvitav on vaadata temperatuuri muutust ulatuslikumal alal, näiteks
Euroopas. Joonisele 3 on kantud ülemaailmsest andmebaasist saadud
interpoleeritud keskmised temperatuurid, mille alusel joonistub välja
piirkond, kus kevade soojenemine on olnud kõige märgatavam. Peale
Põhja-Venemaa jäävad sinna ka Eesti ja Läti.

Ka fenoloogilised andmed kõnelevad kevade märkimisväärsest
soojenemisest. Euroopa ja Eesti aastaajaliste nähtuste analüüsi tulemused
näitavad, et viimase poolsajandi muutused sarnanevad põhjalikult uuritud
temperatuurimuutustega. Nii nagu õhutemperatuuri üldise tõusu põhjal asub
just Eesti kagunurk muutuste keskpunktis, paikneme ka aastaajaliste
nähtuste põhjal kaardistatud kliimamuutuste andmetel ühes Euroopa kõige
enam muutunud kliimaga piirkonnas. Joonisel 4 on kujutatud arukase
lehtimise faasi muutused ajavahemikus 1951-1998. Kase lehtimine on üsna
tunnuslik kevade alguse faas, mida on vaadeldud ulatuslikul alal
Euroopas. Suurimad statistiliselt usaldusväärsed muutused on toimunud
Saksamaal, kus faas on nihkunud 1-4 nädala võrra varasemaks, ning teine
muutuste mõjuala on Läänemere piirkonnas. Peale Eesti jaamades täheldatud
suundumuste, mille kohaselt algab kase lehtimine kuni kaks nädalat varem,
näitavad suuri statistiliselt usaldusväärseid muutusi ka Leedu ja
Põhja-Poola jaamade aegread. Ilmselt leiavad niisama ulatuslikud muutused
aset ka Skandinaavia maade lõunaosas, kuid kahjuks on Soome ja Rootsi
fenoloogilised vaatlusprogrammid lõppenud kuuekümnendatel aastatel ja
andmeid on raske võrrelda. Ida-Euroopa lauskmaa idaosas ei ole kindlaks
tehtud usaldusväärseid kase lehtimise alguse muutusi.

Tabelis 1 on toodud viimase poolsajandi vältel toimunud muutused päevades
valitud Euroopa jaamades. Suuremad fenoloogiliste faaside muutused leiavad
aset varakevadel. Näiteks arukase mahlajooksu ja paiselehe õitsemise
faaside muutus (keskmiselt kolm nädalat) on tunduvalt suurem kui hariliku
sireli ja aed-õunapuu õitsemise faasidel (keskmiselt üks
nädal). Varakevadel on ilmastikuolude üldine varieeruvus ja talve inertsist
tulenevate mõjude osatähtsus tunduvalt suurem kui suve alguses ja
suvel. Sügisel suureneb fenoloogiliste faaside muutlikkus jällegi, ent
sügisesed fenoloogilised andmed, nagu viljade küpsemise, lehtede värvumise
ja varisemise faasid ei ole piisavalt head, et muutusi üldistada.

Tabelis 1 esitatud aegread näitavad, et kevadised ja suvised fenofaaside
ehk aastaajaliste faaside muutused on kogu Euroopas üsna suured. Vaid
idapoolses vaatluspunktis Kuznetskojes on kevad viimasel viiekümnel aastal
hoopis hilisemaks nihkunud: paiseleht ja sirel õitsevad kuni nädala võrra
hiljem kui poolsada aastat tagasi. Fenoloogilisi andmeid täiendab teise
aastaajalise parameetri - klimaatiliste aastaaegade alguskuupäevade ja
kestuse uuring. Joonisel 5 on kujutatud klimaatilise varakevade algus: see
on kuupäev, kui õhutemperatuur tõuseb püsivalt üle nulli. Ida-Euroopa
lauskmaa klimaatiliste aastaaegade analüüs tugineb ajavahemikule
1946-1995. Kevadised õhutemperatuuri üleminekud on muutunud kõige enam
Baltimaade piirkonnas, kus faasid on nihkunud kokku üle kolmekümne päeva
varasemaks. Talviste ja kevadiste aastaaegade muutused on suuremad
läänepoolsetel aladel, kevad on lühenenud Euroopa põhjaosas ja pikenenud
lõunaosas.

Euroopas on lühemate talvede ja varasemate kevadete olulisim põhjus
intensiivsemaks muutuv läänevoolus, mis toob sel ajal Atlandi ookeanilt
soojemat õhku. Läänemere piirkond jääb Atlandilt pärinevate õhumasside
liikumisrajale ja selle tõttu on looduse kevadsuvine areng varasem. Peale
kliima soojenemise mõjutab fenoloogiliste faaside algust ka maakasutuse
muutus, linnastumine ja õhureostus. See mõju avaldub eelkõige Lääne-Euroopa
tihedalt asustatud aladel, kus ainuüksi suurlinnade soojusesaarte mõju
nihutab fenoloogilise arengu kuni kahe nädala võrra varasemaks [5].

Looduse aastaajaline areng Eestis on viimase poolsajandi jooksul muutunud
kevad-suvisel perioodil 1-3 nädalat varasemaks [2, 3]. Nagu nägime
1. jooniselt, olid 1990. aastate kevaded Eestis viimase sajandi varaseimad
[1, 9]. Senise andmestiku alusel võib väita, et viimasel viiekümnel aastal
on kevade varasemaks muutumise tempo tõusnud ning see suundumus on
statistiliselt usaldusväärne. Muutusi mõjutavad kindlasti ka kliima lühi-
ja pikaajalise muutumise tsüklid.

Muutuste suurus on piirkondlikult, ajaliselt ja liigiti erisugune. Tabelis
2 on esitatud valik Eesti vaatluspunktide fenoloogiliste trendide
muutustest. Varakevadistel faasidel on muutused suuremad sisemaal, näiteks
Türil ja Võrus; suvistel faasidel rannikualadel, näiteks Pärnus ja
Karjas. Kahjuks on Eesti vaatlusvõrgu aegridade kvaliteet ja jaamade
paiknemine ebaühtlane ning Põhja-Eestis ei ole võrreldavaid
aegridasid. Samuti on Eestis samamoodi kui Euroopa vaatlusvõrkudes kogutud
vähe andmeid sügiseste faaside kohta. Siiski ei ole kevadeootajatel põhjust
rõõmustada, sest muutused toimuvad eelkõige talve arvel ja see tähendab, et
vesine ja hall kevad kestab veelgi kauem. Meie laiuskraadil määrab soojade
püsiva saabumise päikese käik taevavõlvil, seda aga ei muuda ei suurenev
läänevoolus ega kasvuhoonefekt. Küll aga suurenevad koos kevade varasemaks
muutumisega külmariskid. Tavalisest varem tärganud taimed ja elutegevust
alustanud loomad võivad jääda hilisemate külmade meelevalda või "nälgivad"
pika ja vinduva kevade jooksul.

Viimase poolsajandi jooksul Eestis toimunud aastaajalised muutused on
koondatud 6. joonisele. Sellel on kujutatud Pärnu fenoloogilise kalendri
kuuekümne kolme kevad-suvise faasi põhjal koostatud summaarsete hälvete
graafik. Graafikul on esitatud kõigi ±1 standardhälbest suuremate
kõikumiste hulk aastati. Tulemus näitab, et viimase viieteistkümne aasta
jooksul on looduse arengus olnud ülekaalus ühest standardhälbest varasemad
faasid, seega on kevad saabunud varem. Ühtlasi illustreerib see joonis
ilmekalt viiekümnendate aastate jahedamaid, s.o. hilisemaid kevadeid ja
suvesid (vt. ka 1. joonist). Joonis 6 kinnitab üldist soojenemist ja juba
eelmainitud kevadete ja suvede muutusi Eestis. Kliimamuutuste tõttu on
viimase poolsajandi jooksul aastaaegade ja faaside alguskuupäevad oluliselt
varasemaks nihkunud. Joonisel 7 on esitatud võrdlevalt viiekümnendate ja
üheksakümnendate aastate keskmised fenoloogilised kalendrid
Türil. Taimefenoloogiliste faaside erinevused viiekümnendate ja
üheksakümnendate vahel ulatuvad kevadel kuni kahe nädalani, lumikattega
seotud varakevadiste nähtuste, näiteks klimaatilise varakevade ja kase
mahlajooksu alguse puhul on see erinevus veelgi suurem. Mais ja juunis on
dekaadide erinevused väiksemad, keskmiselt umbes nädal, kuid ka need
muutused on kindla suunaga ja statistiliselt usaldusväärsed. Kui vaadelda
Eestis kõige hilisema, 1955. aasta ja kõige varasema, 1989. aasta
erinevusi, ulatuvad kevad-suvise perioodi faaside ja aastaaegade
alguskuupäevade vahed kuni kuue nädalani.

Talv lüheneb. Kevadete varasemaks nihkumine on seotud talvede
soojenemisega. Kui talved soojenevad, siis lumikate loomulikult
väheneb. Seda kinnitavad ka arvandmed. Joonisel 8 on toodud Eesti
territoriaalselt keskmise lumikatte kestuse aegrida, mida iseloomustab
selge langustendents viimastel kümnenditel. Üksikasjalisemad uuringud on
näidanud, et lumikate on vähenenud mitte niivõrd talve algul, vaid just
lõpus: märtsis ja aprillis [16].

Lumikatte kestuse muutused pole olnud Eesti piires
ühesugused. Rannikupiirkonnas, kus lund on niigi vähe, jagub lund üha
lühemaks ajaks. Ent Ida-Eestis, kus mere soojendav toime puudub, polegi
lumikate vähenenud (9. joonis). Statistilist mudelit kasutades näeme, et
talvise õhutemperatuuri tõusu korral suurenevad lumeolude kontrastid Eesti
rannikupiirkondade ja Sise-Eesti vahel [7]. Pehmetel talvedel ei jäätu meri
ja rannikul ei teki püsivat lumikatet, samas kui Ida-Eestis võib olla
üsnagi lumerohke talv. Merevee ja -jää soojuslik inerts võimendab nii
pehmeid kui ka karme talvi rannikul, muutes talvise ilmastiku seal aastati
eriti muutlikuks.

Sademete hulk jääb samaks. Eesti veeolud on määratud sademetega. Sademed on
temperatuuri kõrval teine peamine, ent äärmiselt muutlik
kliimanäitaja, mille pikaajalisi muutusi on peaaegu võimatu
prognoosida. Eri kliimamudelid annavad erisuguseid tulemusi ning nende
põhjal võib meie sademete hulk temperatuuri tõusu tõttu nii suureneda kui
ka väheneda [8]. Joonisel 10 kujutatud Eesti territoriaalselt keskmiste
sademete aastasumma aegrea aluseks on mõõtmistulemused, mille täpsusaste on
perioodi jooksul olnud erisugune. Aja jooksul on mõõteriistu ja metoodikat
täiustatud, mis on võimaldanud üles tähendada järjest suuremat hulka
mahalangenud sademetest. Seetõttu pole sademete rohkenemisest Eestis
võimalik täie veendumusega rääkida. Mõningast sademete hulga suurenemist
võib ehk märgata, eriti sügisel ja talvel, kuid üldjuhul pole see
statistiliselt usaldusväärne.

Hoopis huvipakkuvamad on aga pikaajalised perioodilised
kõikumised. Joonisel on punase joonega tähistatud sademete silutud aegrida,
mis näitab üsna selgelt perioodilisi kõikumisi. Sademeterohked ajajärgud on
kordunud 25-30- ja 50-60-aastaste ajavahemike tagant. Veelgi enam on selle
tagajärjel korrapäraselt kõikunud jõgede vooluhulk ja järvede veetase [10].

Kliimamuutuste puhul räägitakse ka sagenevatest tormidest. Küsimus, kas
kliima soojenemine võib endaga kaasa tuua tormisuse kasvu või hoopis
kahanemise, pole teadusmaailmas ühest vastust leidnud [6]. Eesti
lähipiirkonnas on siiski täheldatud mõningast tormide sagenemist alates
kuuekümnendatest aastatest ja suuri aastatevahelisi kõikumisi [4]. Sama
kinnitavad ka Eesti andmed joonisel 11. Tormipäevade arv on kasvanud just
talvel. Viimase paarikümne aasta pehme talve ja vähese jääkatte tingimustes
on tormid üha rohkem rannikuid purustanud [12].

Looduslikud kliimatsüklid avaldavad samuti mõju nii eluta kui ka
eluslooduses jälgitavatele muutustele, sealhulgas lumikatte kestusele ja
sademete hulgale. Eesti ilmastikku ja aastaajalisi nähtusi mõjutavad kõige
olulisemalt Põhja-Atlandi ostsillatsiooni (NAO) kaheksa-aastane tsükkel,
üheteistaastane päikese aktiivsuse tsükkel ja pikemajalisemad perioodilised
kõikumised. Praeguses fenoloogilises andmestikus kajastub kõige enam
Põhja-Atlandi ostsillatsiooni kaheksa-aastane tsükkel. Päikese aktiivsuse
mõju on vähe märgata, kuna üldise trendi ja Põhja-Atlandi ostsillatsiooni
mõjud on väga tugevad. Vaatlusaluse ajavahemiku (1951-1998) talvekuude
Põhja-Atlandi ostsillatsiooni tsükkel oli keskmiselt 9,6 aastat,
fenoloogilistel aegridadel on tsükli pikkus kevadel kaheksa
aastat. Pikemaid tsükleid ei ole praeguse viiekümneaastase aegrea andmete
põhjal võimalik uurida.

Looduse aastaajaliste faaside muutumise põhjused on keerukad ja osaliselt
ebaselged. Kliimamuutusi kirjeldava andmestiku (IPCC 2001) ja
õhutemperatuuri korrelatsioonide taustal pole põhjust kahelda, et muutusi
looduses on peale kliimategurite osaliselt mõjutanud ka inimtegevus. Kui
praegu Eestis jälgitav kliima muutumine on perioodilise iseloomuga, siis
algab ilmselt lähematel kümnenditel jahenemine ja looduse seisund
stabiliseerub. Kui kliima soojeneb endiselt, siis toimuvad meie aastaaegade
kestuses ja looduses ilmselt olulised muutused. Kõige olulisem neist on
kevade ja sügise pikenemine talve arvel. Koos lumekliima taandumisega
vahetuvad aegamööda välja teatud kohastumistega liigid ja
kooslused. Muutused on looduses siiski liiga aeglased selleks, et neid
kergesti märgata ning ilmselt pälvivad inimeste tähelepanu peamiselt
pakaseliste lumiste talvede ja kevadise suurvee vähenemine.
