Hakati rääkima kliima soojenemisest

Kliima soojenemine ja jahtumine ning jääajad on Maa ajaloos toimunud
perioodiliselt. Mõõtmistulemused on näidanud, et kliima keskmine
temperatuur ja süsinikdioksiidi kontsentratsioon atmosfääris on olnud
korrelatsioonis - mida kõrgem on olnud süsinikdioksiidi tase atmosfääris,
seda kõrgem on olnud kliima keskmine temperatuur. Mõõtmised näitavad, et ka
praegu on toimumas Maa kliima keskmise temperatuuri tõus ning samal ajal
võib täheldada ka süsinikühendite kontsentratsiooni tõusu atmosfääris. Siit
võib järeldada, et süsinikühendite kõrgem kontsentratsioon atmosfääris viib
kliima keskmise temperatuuri tõusule. Süsinikdioksiidi taseme tõusu
põhjustajaid võib olla mitmeid ning kõik need olid kuni mingi ajani
looduslikud.

Mõned allikad väidavad, et ka praegu toimuv kliima soojenemine on osa
loomulikust planeedi elutsüklist ning et süsinikdioksiidi taseme tõusu
põhjustavad ookeanide vetikad, vulkaaniline tegevus ja muud looduslikud
põhjustajad. Teine koolkond võtab aga arvesse ka inimkonna poolt atmosfääri
paisatud süsinikdioksiidi kogused. Talupojamõistuski ütleb meile, et
miljonite aastate jooksul maapõue ladestunud biolagunenud materjalidest
tekkinud fossiilsetes kütustes talletatud CO2 ülikiire atmosfääri tagasi
paiskamine pole loomulik tegevus planeedi ja selle looduskeskkonna
seisukohalt.

Mõõtmistulemustest on näha, et alates tööstusrevolutsioonist on
inimtegevuse, peamiselt fossiilküteuste põletamise tagajärjel atmosfääri
paisatud CO2 olnud nii märkimisväärne, et see on muutnud Maa loomulikku
jahtumise-soojenemise protsessi. Teadlased on juba pikemat aega jälginud
erinevaid aegridasid ja on aru saadud, et looduses ei käi enam asjad nii
nagu tavaliselt on käinud. Lisaks CO2 taseme ja Maa temperatuuri tõusule on
täheldatud liustike sulamist. Planeet tundub olevat muutunud
"närvilisemaks" ehk on sagenenud tormide ja raskete tagajärgedega
looduskatastroofe arv.

See näitab, et midagi on paigast ära ning meie elukeskkonna säilitamiseks
ja inimkonna jätkusuutlikkuse tagamiseks tuleks süstemaatiliselt hakata
vähendama inimese poolt õhku paisatud süsinikdioksiidi ja teiste
kasvuhoonegaaside hulka. Selle eesmärgi saavutamiseks on loodud mitmeid
alameesmärke mille saavutamiseks on omakorda välja töötatud mitmeid
riikidevahelisi kokkuleppeid ja regulatsioone. Kuna enamik
kasvuhoonegaasidest tekib fossiilkütuste põletamisel soojus- ja
elektrijaamades ning kõikvõimalike transpordivahendite
sisepõlemismootorites, siis on selge, et energiasektor on kasvuhoonegaaside
eest üks enim vastutav sektor.

Artikliseerias "Keskkond ja Energeetika"  ongi vaadeldud kuidas
energeetika, so energiamajandus ja energiatehnika, mõjutab keskkonda ning
millised on võimalikud energiatehnoloogilised lahendused piirata
kasvuhoonegaaside emissiooni energiasektoris. Kaardistatud on
erinevad keskkonnasäästlikud energiatehnoloogilised lahendused ning
kirjeldatud on ühtset süsteemi, milles üksikute elementide liitmisel tekkiv
sünergiline kasu on suurem kui üksikute elementide kasud eraldi
võttes. Seda süsteemi kutsutakse Arukaks Võrguks ning see on igal
kontinendil saanud energeetikas huviorbiidiks kui võimalik lahendus
uuendada niikuinii uuendamist vajavaid elektrivõrke, tõsta töökindlust ja
funktsionaalsust ning samal ajal saavutades kasvuhoonegaaside väiksem
emissioon.
